<!doctype html>
<html>
  <head>
    <title>λx.λy.x</title>
    <link rel="stylesheet" href="../styles.css">
  </head>
  <body>
<pre>
Haki renkli çadırlardan mürekkep bir sirkim vardı
Sirkimde türlü türlü eğlenceler ve gösteriler vardı
Ama en büyüğü, en ilgi çekeni, sirkimin şaheseri
Moğol steplerinden gelmiş saygın bir kediydi

Bir kedi en fazla ne yapabilir diye
En fazla ateşten bir çemberden atlar diye
Düşünüp de aldanmayınız

Hayır efenim bu kedi bir zaman yolcusuydu
Dalgasız denizde yüzer gibi zamanda akıverirdi
Bu yüzden gösterilerinde şen şakrak ise bile
Geceleri kımız içer ağlardı
Çünkü tüm geçmişi ona aynı anda görünürdü
Ve tüm geleceği

Ara sıra odama gelir, ben'le sohbet ederdi
İki sigara yakardık
Gözlerime baktığında gözlerinde gözyaşı görürdüm
Bana anlatırdı uzunca
"Üstadım öyle değil hayat bir çizgi gibi
"Normalde mum yansa yukar'dan aşağı yanar
"Benim mumum'sa asenkronize
"Bir or'dan parlıyor bir bur'dan tabiri caizse
"Kimi zaman tanımadığım dostlarıma ağlayarak veda ederken
"Buluyorum kendimi
"Daha üstad sen'le tanışmadım kendi hayat çizgimde
"Ama hepsi anlık, tüm ömür gelip geçti
"Bittiğini hissediyorum, fakat göremiyorum
"İki mıknatısı eline alıp birbirlerini ittiklerini duyumsamak gibi
"Yaşıyorum ama kayboluyorum habire
"Mesela yirmi yaş yaşlanınca
"Veya yirmi yaş gençleşince
"Bir anda görünce tüm değişimleri üst üste
"Kopuyorum kendi benliğimden
"Yalpalıyorum
"Bu kedi ben miyim diye
</pre>
  </body>
